# Piano Triennale AgID 2020-2022

Il **Piano triennale** per l’informatica nella pubblica amministrazione per triennio **2020-22** ha come obiettivo la completa digitalizzazione di tutti i servizi pubblici. Il piano ha un orizzonte temporale di tre anni e viene aggironato almeno una volta all'anno.

Sito istituzionale: [https://pianotriennale-ict.italia.it/piano/](https://pianotriennale-ict.italia.it/piano/)

Il Piano è emesso da AgID in attuazione dell’articolo 14-bis, comma 2, lettera b) del [Codice dell’amministrazione digitale (CAD)](https://www.agendadigitale.eu/cittadinanza-digitale/come-cambia-il-cad-dopo-il-semplificazioni-il-testo-coordinato/) e le pubbliche amministrazioni operano in conformità ad esso secondo quanto stabilito nell’articolo 12 dello stesso CAD.

Il Piano è notevolmente più snello del Piano precedente (84 pagine rispetto alle 339). AgID dichiara esplicitamente la continuità con i due Piani precedenti  nell’*executive summary*:

> “La presente edizione, rappresenta la naturale evoluzione dei due Piani precedenti: laddove la prima edizione poneva l’accento sull’introduzione del Modello strategico dell’informatica nella PA e la seconda edizione si proponeva di dettagliare l’implementazione del modello, questa edizione si focalizza sulla realizzazione delle azioni previste, avendo – nell’ultimo triennio – condiviso con le amministrazioni lo stesso linguaggio, le stesse finalità e gli stessi riferimenti progettuali”.

Il Piano 2020-22 si pone, sostanzialmente, in netta e marcata continuità con il precedente piano 2019-2021. Per la precisione, la continuità riguarda:

- [**La trasformazione digitale della pubblica amministrazione**](https://www.bucap.it/news/approfondimenti-tematici/conservazione-documenti/trasformazione-digitale-pubblica-amministrazione.htm)**.** Questo è l’obiettivo ultimo del Piano triennale, fare cioè in modo che tutte le pubbliche amministrazioni si dotino di sistemi e tecnologie digitali che permettano di erogare il servizio in maniera più efficiente e con meno spese.
- **L’accento posto sulle tecnologie.** Forse scontato ma vale sempre la pena ribadirlo. L’innovazione che vuole introdurre il Piano triennale è essenzialmente tecnologica (un esempio in tal senso è lo [SPID](https://www.bucap.it/news/approfondimenti-tematici/digitalizzazione-documenti/spid-linee-guida.htm), che negli ultimi tempi sta vivendo una fase di promozione e diffusione). Ma non solo, sia chiaro: l’introduzione di nuove tecnologie richiede un significativo sforzo per rivedere l’organizzazione interna delle PA.
- **Interoperabilità e interazione.** Inoltre, grande importanza ricade sull’interoperabilità dei sistemi e sull’interazione tra pubbliche amministrazioni, non soltanto a livello nazionale ma anche, se non soprattutto, a livello europeo/comunitario.

Il nuovo piano vuole essere prettamente operativo, mira cioè a mettere in atto quanto stabilito nei due precedenti piani. E identifica gli attori del cambiamento: dovranno essere le singole pubbliche amministrazioni a realizzare tutti gli obiettivi elencati nei diversi capitoli. Altro elemento importante di innovazione è l'attenzione verso la misurazione dei risultati ottenuti.

Per ogni capitolo le resposabilità dei soggetti attuatori sono definite nelle sezioni  **Cosa devono fare** **gli enti di governance**, con l’indicazione delle linee di azioni in capo ad AgID, Dipartimento per la Trasformazione Digitale e altri soggetti istituzionali (es. Consip), e **Cosa devono fare le PA**, con una roadmap delle attività a carico delle singole amministrazioni.

## Principi Base

- **digital & mobile first** per i servizi, che devono essere accessibili in via esclusiva con sistemi di identità digitale definiti dalla normativa assicurando almeno l’accesso tramite SPID;  
-  **cloud first** (cloud come prima opzione): le pubbliche amministrazioni, in fase di definizione di un nuovo progetto e di sviluppo di nuovi servizi, adottano primariamente il paradigma cloud, tenendo conto della necessità di prevenire il rischio di lock-in;  

- **servizi inclusivi e accessibili** che vengano incontro alle diverse esigenze delle persone e dei singoli territori e siano interoperabili by design in modo da poter funzionare in modalità integrata e senza interruzioni in tutto il mercato unico esponendo le opportune API; 
-  **sicurezza e privacy by design**: i servizi digitali devono essere progettati ed erogati in modo sicuro e garantire la protezione dei dati personali; 
- **user-centric, data driven e agile**: le amministrazioni sviluppano i servizi digitali, prevedendo modalità agili di miglioramento continuo, partendo dall’esperienza dell'utente e basandosi sulla continua misurazione di prestazioni e utilizzo e rendono disponibili a livello transfrontaliero i servizi pubblici digitali rilevanti secondo il principio transfrontaliero by design 
- **once** **only** le pubbliche amministrazioni devono evitare di chiedere ai cittadini e alle imprese informazioni già fornite; 
- **dati pubblici un bene comune**: il patrimonio informativo della pubblica amministrazione è un bene fondamentale per lo sviluppo del Paese e deve essere valorizzato e reso disponibile ai cittadini e alle imprese, in forma aperta e interoperabile; 

- **codice aperto**: le pubbliche amministrazioni devono prediligere l’utilizzo di software con codice aperto e, nel caso di software sviluppato per loro conto, deve essere reso disponibile il codice sorgente. 



![La figura 1 contiene la rappresentazione semplificata del Modello strategico di evoluzione del sistema informativo della Pubblica Amministrazione previsto dal Piano triennale 2020 - 2022. Nel dettaglio, l’immagine si compone di: • quattro livelli orizzontali che, dall’altro verso il basso, sono denominati servizi, dati, piattaforme e infrastrutture. • due livelli verticali che sono sicurezza e interoperabilità posti rispettivamente alla sinistra e alla destra dei livelli orizzontali.](modello_strategico_2020-2022.jpg)



## Capitolo 1 del piano triennale Agid 2020-2022– Servizi

I servizi da erogare in rete sono la base di ogni piano digitale da oltre vent’anni a questa parte. Le indicazioni in materia non sono mai mancate a partire dal Piano d’Azione del 2000 dell’allora Ministro Lucio Stanca, passando per Linee strategiche, Piani industriali e di *e-government* ma anche Piani Triennali.

Per quanto attiene ai servizi l’ultimo Piano stabilisce per le PPAA

- un utilizzo più consistente di soluzioni *Software as a Service* già esistenti;
- il riuso e la condivisione di software e competenze tra le diverse amministrazioni;
- l’adozione di modelli e strumenti validati a disposizione di tutti;
- il costante monitoraggio da parte delle PA dei propri servizi on line.



Queste indicazioni hanno lo scopo di mettere a fattor comune le esperienze delle PPAA per ottenere percorsi di innovazione omogenei e non dispersivi.

I servizi devono essere appetibili per i cittadini al fine di limitarne l’uso “a sportello” e l’accesso da remoto deve essere assicurato almeno tramite SPID. 

Non viene citata la Carta d’Identità Elettronica – CIE che pure deve essere utilizzata anche in accordo con le norme comunitarie in materia di schemi di autenticazione. Questo è uno dei disallineamenti con il DL 76/2020 (semplificazioni).



## **Capitolo 2 – Dati**

Il dato pubblico è cruciale per il buon funzionamento della trasformazioni digitale. Il Piano giustamente sottolinea che siamo nella *data economy* e inoltre ribadisce, in continuità con i Piani precedenti, che:

> *“Un asset fondamentale tra i dati gestiti dalle pubbliche amministrazione è rappresentato **dalle banche dati di interesse nazionali** (art. 60 del CAD), la nuova data governance deve favorire l’accesso alle stesse per agevolare la constatazione degli stati relative alle persone fisiche e alle persone giuridiche”*.

I dati pubblici sono considerati bene comune e deve essere favorito il loro riutilizzo tra PPAA ma anche verso cittadini e imprese.

Le indicazioni operative sono molto precise e specialistiche.  Il ruolo di AgID e del Dipartimento dovrà essere quello di evitare attività di “vetrina” a favore di attività efficaci sul tema.

## Capitolo 3 – Piattaforme

Nel Piano viene ripreso, in continuità, con precedenti documenti istituzionali il concetto di piattaforme  della Pubblica Amministrazione: piattaforme tecnologiche che offrono funzionalità fondamentali, trasversali, abilitanti e riusabili nella digitalizzazione dei processi e dei servizi della PA.

Nel Piano si cita **pagoPA** e come novità

- CUP integrati.
- [Piattaforma IO](https://www.agendadigitale.eu/cittadinanza-digitale/lapp-io-pronta-al-lancio-cosi-i-servizi-pubblici-saranno-a-portata-di-smartphone/).
- INAD: la piattaforma che gestisce l’Indice nazionale dei domicili digitali.
- Piattaforma del Sistema Museale Nazionale.



Per la gestione dei cosiddetti *Big Data* si riconferma la piattaforma digitale nazionale dati (PDND)**:** che ha lo scopo di valorizzare il patrimonio informativo pubblico attraverso l’introduzione di tecniche moderne di analisi di grandi quantità di dati.

Il Piano evidenzia anche le Piattaforme già esistenti (es. SPID, pagoPA, ANPR, CIE, FSE, NoiPA ecc.) e per loro individua e promuove azioni evolutive, adattative e di adeguamento tecnologico per un miglioramento continuo anche per i livelli di sicurezza.



## Capitolo 4 – Infrastrutture

Le Infrastrutture sono una nota dolente per la PA. E’ noto che le rilevazioni di AgID attraverso il Censimento del Patrimonio ICT della PA, hanno evidenziato che molte infrastrutture risultano prive dei requisiti di sicurezza e di affidabilità necessari e, inoltre, sono carenti sotto il profilo strutturale e organizzativo. Il principio del *cloud first* è quello portante.

> “Al fine di consolidare e mettere in sicurezza le infrastrutture digitali delle pubbliche amministrazioni è definito il Polo Strategico Nazionale delle Infrastrutture Digitali (PSN) ovvero l’insieme delle infrastrutture digitali localizzate all’interno del territorio nazionale, ad alta disponibilità, che garantiscono elevati livelli di sicurezza, affidabilità ed efficienza energetica.”

Per tali infrastrutture si prevede anche l’*hosting* dei beni strategici ICT che sono all’interno del perimetro di sicurezza cibernetica nazionale per le amministrazioni che non dispongono di *data center* classificati al massimo livello “A”.

Tutte le pubbliche amministrazioni devono cominciare un processo di razionalizzazione delle infrastrutture disponibili. Da un lato, questo permetterà di garantire la sicurezza dei servizi erogati. Dall’altro, eviterà che le pubbliche amministrazioni realizzino nuovi [data center](https://www.bucap.it/news/approfondimenti-tematici/continuta-operativa/data-center-tier.htm) quando ce ne sono altri già attivi e non utilizzati in maniera efficiente/efficace.

L’utilizzo del *cloud* impone la disponibilità di capacità di rete adeguate ma anche la capacità delle PPAA di gestire la migrazione applicativa dei *data center*.



## Capitolo 5 – Interoperabilità

L’interoperabilità permette la collaborazione e l’interazione telematica tra pubbliche amministrazioni, cittadini e imprese ed è cruciale  per l’attuazione del principio *once only.*

L’Italia ha recepito le indicazioni dell’*European Interoperability Framework* che porta alla Linea guida sul Modello di Interoperabilità per la PA (di seguito Linea guida).

Quest’ultima individua gli standard e le loro modalità di utilizzo per l’implementazione di interfacce software che favoriscono:

- l’aumento dell’interoperabilità tra PA e tra queste e cittadini e imprese;
- la qualità e la sicurezza delle soluzioni realizzate;
- la de-duplicazione e la co-creazione delle interfacce software.

La Linea guida individua le tecnologie **SOAP** e **REST** da utilizzare per la realizzazione delle interfacce software, aggiornando il Sistema Pubblico di Cooperazione Applicativa (in breve SPCoop) emanato nel 2005.

## Capitolo 6 – Sicurezza informatica

In un contesto mondiale dove i servizi digitali rappresentano un elemento indispensabile per il funzionamento di un Paese, la PA ne è parte fondamentale e indispensabile.

Il Piano mantiene la barra dritta rispetto al passato ponendosi anche il cruciale problema della protezione del dato. Questo elemento è fondamentale perché tale protezione è strettamente connessa alla sua qualità e agire correttamente consente, in un colpo solo, di attuare anche gli obblighi normativi europei in materia di [protezione dei dati personali (GDPR).](https://www.agendadigitale.eu/cittadinanza-digitale/gdpr-tutto-cio-che-ce-da-sapere-per-essere-preparati/)

Il Piano si focalizza sulla *Cyber Security Awareness*, poiché tale consapevolezza fa scaturire azioni organizzative indispensabili per mitigare il rischio connesso alle potenziali minacce informatiche.

La cronaca ci dice che nella PA ci sono frequenti attacchi a portali che bloccano i servizi erogati e costituiscono danno di immagine. E’ in crescita anche il fenomeno denominato *data breach* (violazione dei dati) che rappresenta anche una grave violazione del GDPR.

Al solito il Piano affida a Linee guida e regole specifiche ma anche alle strutture specifiche di AgID il supporto alle PPAA.

## Capitolo 7 – Strumenti e modelli per l’innovazione

Questo capitolo apre la terza parte del Piano dedicata alla *governance*. E’ l’unico capitolo del Piano con una connotazione più politica.  Tutte le azioni da intraprendere devono essere finalizzate, in ultima istanza, al miglioramento della qualità della vita dei cittadini.


> *“…la trasformazione digitale della Pubblica Amministrazione si basa sull’innovazione dei suoi processi che dovranno essere finalizzati al miglioramento dell’efficienza e della qualità dei servizi a partire dalle aree di interesse pubblico ad alto impatto per il benessere dei cittadini come la salute, la giustizia, la protezione dei consumatori, la mobilità, il monitoraggio ambientale, l’istruzione e la cultura”.*

> *“La PA può e deve fare da catalizzatore di innovazione per la PA stessa, per il territorio, per il tessuto economico e sociale e in ultima istanza per tutti i cittadini. I bisogni digitali di tutti questi soggetti emergono e possono essere soddisfatti attraverso l’interazione continua tra PA, Comuni, Regioni, AGID, Ministeri, mondo accademico e della ricerca e soggetti privati in grado di fornire soluzioni innovative, grazie anche a progetti specifici di ricerca e sviluppo”*.



In questo capitolo sono presenti numerosi i riferimenti alla  “Strategia per l’innovazione tecnologica e la digitalizzazione del Paese – 2025”.

Si citano la *smart community* come base per l’interazione coordinata tra PA ed impresa anche alla luce della nuova normativa (articolo 36 del DL 76/2020 – semplificazioni) sulle misure di semplificazione amministrativa per l’innovazione.

Il capitolo  stabilisce principi importanti:

- Sviluppo delle *Smart cities* e dei Borghi del Futuro.
- Costruire una rete dei poli di innovazione che diventi catalizzatore e acceleratore della innovazione nella PA.
- Considerare l’innovazione come e per il bene comune.

## Capitolo 8 – Governare la trasformazione digitale

Un Piano deve essere supportato da adeguata *governance* in termini di risorse umane e strumentali. Le risorse umane devono essere di numero adeguato e competenti specialmente su temi dove le competenze scarseggiano anche nel mercato privato (analisi dei dati, sicurezza informatica, project management innovativo, ecc. ).

I punti chiave del capitolo sono

- Il coinvolgimento attivo delle amministrazioni e dei territori;
- Consolidamento del ruolo del [responsabile della transizione al digitale](https://www.bucap.it/news/approfondimenti-tematici/digitalizzazione-documenti/responsabile-transizione-digitale.htm);
- La domanda pubblica come leva per l’innovazione del Paese;
- Modelli e regole per l’erogazione integrata di servizi interoperabili;
- Le competenze digitali per la PA e per il Paese e l’inclusione digitale;
- Il monitoraggio del Piano triennale.



Il Piano non dimentica il tema del lavoro agile (*smart working*) e si pone l’obiettivo di definire per mezzo dei RTD un modello di maturità che focalizzi i cambiamenti organizzativi e tecnologici necessari per un efficace e efficiente lavoro agile..

Il **monitoraggio** dell’attuazione del Piano è uno dei compiti di AgID ai sensi dell’articolo 14-bis, comma 2, lettera c) del CAD. Le metodologie che verranno messe in campo sono l’evoluzione del cruscotto di Avanzamento Digitale, di una banca dati specializzata che dovrà essere alimentata dalle PPAA secondo un format specifico sviluppato da AgID.



## **Capitolo 9 – Indicazioni per le PA**

Il Piano si chiude con le indicazioni per le PA per fare in modo che possano lavorare in maniera efficiente e concorrere al raggiungimento degli obiettivi del Piano triennale 2020-22.
